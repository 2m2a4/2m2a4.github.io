---
layout: page
title: Játékszabály
permalink: /jatekszabaly/
order: 1
---

> A támogatás egyetlen módja a részvétel.

# Bevezető

A **2+2=4** egy játékos decentralizált médiakampány, amit magánemberek hoztak
létre és tartanak fenn annak érdekében, hogy hatékonyan tudjanak népszerűsíteni
olyan közéleti magatartásformákat, melyek széles körű elterjedését hasznosnak és
kívánatosnak tartják. A kampány egy [weboldal][web] köré szerveződik és mindenki
önkéntes és önfinanszírozó módon vesz benne részt.

# Pénz

A játékot nem lehet pénzzel támogatni. Ha bárki pénzt kér tőled azért mert részt
vesz ebben a játékban, tudhatod, hogy ő nem ezt játékot játsza, hanem visszaél a
játék nevével és annak a pénzszerzéstől teljesen távol álló céljaival. A játék
teljesen decentralizált, így annak költségeit is decentralizáljuk. Ha ennek
gyakorlatáról többet szeretnél tudni olvasd el a [*matricázás*][matricazas]
programot.

A weboldal fenntartásának nincs anyagi vonzata. Az oldalon csak statikus
tartalmak vannak, és ezeket a Github - csakúgy mint mindenki másnak - ingyenesen
hozzáférhetővé teszi. A játék saját domain névvel sem rendelkezik. Ez tudatos
döntés volt és így is marad.

# Célok

A célunk egy mindenki által élhető és élvezhető társadalom létrejöttére való
törekvés. Meggyőződésünk szerint ez megvalósítható, és úgy véljük rendelkezünk
kellő mennyiségű tudással és történelmi tapasztalattal ahhoz, hogy kiválasszuk
azokat a magatartásformákat, melyek egy ilyen társadalom létrejöttét elősegítik.

Az alapvető közéleti magatartásformák melyeket **támogatunk**:

  * józan ész
  * őszinteség
  * nyitottság
  * tájékozottság
  * párbeszéd keresése
  * demokratikus döntéshozatal
  * közpénzekkel való átlátható és felelős gazdálkodás
  * empátia
  * figyelem
  * szakértelem
  * a környezet védelme
  * költséghatékonyság

Meggyőződésünk, hogy egy társadalomban minél többen értik meg, miért azok a
társadalmak vonzóbbak, melyekben követik ezeket a magatartásformákat, és minél
többen építik bele saját elvárásrendszerükbe ezeket, annál hamarabb lesz az
adott társadalom élhető: kiegyensúlyozott, fejlődő és vidám.

Az alapvető közéleti magatartásformák melyek ellen **küzdünk**:

  * ostobaság
  * erőszak
  * hazugság
  * félreinformálás
  * álhírek terjesztése
  * vita kerülése
  * korrupció
  * hűtlen kezelés
  * pazarlás
  * rasszizmus és a diszkrimináció egyéb indokolatlan formái
  * antidemokratikus döntéshozatal
  * gyűlöletkeltés
  * a környezet szennyezése

Szintén meg vagyunk győződve arról, hogy egy társadalom annál ijesztőbb és
boldogtalanabb, minél inkább ezeket a magatartásformákat követik benne. Minél
többen ismerik fel ezeket és minél többen értik meg miként rontják le ezek egy
társadalom teljesítményét, annál immunisabbá válik az adott társadalom ezekre.

A mi célunk a tájékoztatás és figyelemfelkeltés. Nem emberek, vagy szervezetek
ellen küzdünk, hanem magatartásformák ellen.

Máshogy megfogalmazva: **a 2+2=4 kampány célja a *politikai kereslet*
színvonalának emelése.**

# Eszközök

A kampány háromféle eszközt és ezek kombinációját alkalmazza céljai eléréséhez:

  * programokat
  * üzeneteket és azok célbajuttatásának eszközeit
  * webes tartalmakat: írásokat, info-grafikákat, appokat.

A matricákat utcai megjelenésre, a webes tartalmakat üzeneteink bővebb
kifejtésére és szemléltetésére, míg a programokat figyelemfelkeltésre és az
általunk károsnak tartott magatartásformák ellen történő fellépésre használjuk.

# Részvétel

A játék egyik lényegi eleme, hogy a felelősség is decentralizált. Ez azt
jelenti, hogy játékban mindenki önként és saját felelőségére vesz részt.

A játékban kétféleképpen vehetsz részt:

  1. végrehajtod valamelyik programot
  2. részt veszel a játék fejlesztésében

Mielőtt végrehajtanád bármelyik programot fontos, hogy elolvasd annak leírását
maradéktalanul és hűen kövesd az ott leírtakat. Ha ezektől bármiben is eltérsz,
akkor egy **másik játékot játszol**.

A weboldal tartalmát közösen fejlesztjük a nyílt forráskódú szoftverfejlesztés
bevett eszköztárát használva. Ha észrevételed, javaslatod, ötleted, építő
jellegű kritikád van, azt a játék [Github oldalán][gh] jelezheted az [issue
tracker][tracker] segítségével, vagy ha az nem megfelelő neked akkor küldhetsz
üzenetet és patch-eket a <doktordroid@protonmail.com> címre is. Fontos, hogy
mielőtt új *issue*-t nyitsz, megnézd más nem tette-e meg korábban helyetted. A
duplán jelzett problémákkal nem segíted, hanem ha nem is nagyon, de nehezíted a
munkánkat.

Sokszor könnyebb megcsinálni a kívánt változtatást, mint elmagyarázni valakinek
mit is szeretnél. Ha segíteni akarsz, akkor szintén az [issue
tracker][tracker]-en kell keresned testhezálló feladatokat magadnak.

A játék fejlesztésében való aktív és közvetlen részvételben hatalmas hasznodra
válhat, ha megtanulod használni a Github-ot, először a webinterface-en
keresztül, később, ha van kedved rendesen *git*-el.

[web]: https://2m2a4.github.io
[gh]: https://github.com/2m2a4/2m2a4.github.io
[tracker]: https://github.com/2m2a4/2m2a4.github.io/issues
[matricazas]: /p/1
